<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Document</title>
    <link rel="stylesheet" href="style.css">
</head>
<body>
<h1 align="center">ГЕОГРАФІЧНЕ ПОЛОЖЕННЯ ПОЛТАВЩИНИ</h1>

<p><img src="http://geo.pnpu.edu.ua/img/admin_podil.jpg" align="left" style="margin:15px"> 
    <span style="margin:10px;">Територія Полтавської області розташована в центральній і північно-східній частинах України, майже цілком у межах Придніпровської низовини, на лівобережжі басейну Дніпра. Виняток становить невелика ділянка площею близько 150 км2 на правобережжі басейну Дніпра, в межах Придніпровської височини. Понад 92% площі області знаходиться у межах природної зони лісостепу, і тільки біля 8% (її крайня південно-східна частина) – у межах степової природної зони Східноєвропейської рівнинної фізико-географічної країни.</span>
    <span style="margin:10px;">На півночі Полтавщина межує з областями України: Чернігівською (протяжність меж - 107 км) і Сумською (238 км); на півдні – з Дніпропетровською (173 км) і Кіровоградською (149 км); на сході – з Харківською (188 км); на заході – з Київською (19 км) та Черкаською (225 км) областями. Загальна протяжність меж Полтавської області становить близько 1100 км, з яких 162 км проведені по акваторіях Кременчуцького (98 км) і Дніпродзержинського (64 км) водосховищ.</span>
    <span style="margin:10px;">Область утворена 22 вересня 1937 року. Її сучасні межі встановлені у 1954 році. Площа Полтавщини − 28,8 тис.  км2, що становить близько 4,8% від площі України (7 місце серед її 24 областей, і 8 місце − враховуючи АР Крим). Територію Полтавщини можна порівняти із площею таких європейських країн, як Албанія (28,7 тис. км2) чи Бельгія (30,5 тис. км2). Ненабагато більшими за площею є Вірменія (29,8 тис. км2), Македонія, Молдова, Руанда, Бурунді, Лесото, Екваторіальна Гвінея, Гаїті, Соломонові острови та ряд інших країн світу. Від площі усієї земної кулі Полтавщина становить 0,006%; від площі  населеного суходолу Землі —  0,02%;  від площі Європи —  0,3%.</span>
    <span style="margin:10px;">Крайня північна точка області розташована за 3,3  км на північ від села Білогорілка Лохвицького району (50°33´18´´пн.ш.), а крайня південна точка – на лівому березі Дніпродзержинського водосховища, в Кобеляцькому районі, за 0,4  км вище старого гирла р. Орель (48°44´36´´пн.ш). Отже, різниця в широті між крайніми північною та південною точками Полтавської області становить 1°48´42´´. Розрахункова висота Сонця в ополудні 22 червня на крайній північній точці області становить 62°54´, а на крайній південній − 62°42´; 22 грудня відповідно 16°01´ і 17°49´; у дні рівнодення, 21 березня і 23 вересня − 39°27´ і 41°15´. Ця різниця зумовлює зміни показників сонячної радіації та радіаційного балансу з півночі на південь (які в свою чергу зумовлюють поступові зміни у цьому напрямкові температури повітря, рослинності, ґрунтів тощо). Протяжність області з півночі на південь, по прямій лінії між її крайніми північною і південною точками, становить 213,5 км.</span>
    <span style="margin:10px;">Крайня західна точка області знаходиться на лівому березі р. Гнила Оржиця, за 1 км від с. Смотрики Пирятинського району (32°05´20´´сх.д.), а її крайня східна точка розташована за 1,5 км від с. Шевченко Карлівського району (35°29´33´´сх.д.). Отже, протяжність Полтавщини між крайніми західною й східною точками складає 3°24´13´´д., або 259 км.  На крайньому сході області Сонце сходить і заходить майже на 13 хв. 37 сек. раніше, ніж на її крайньому заході (що становить різницю  в місцевому часі цих крайніх точок Полтавщини). Значна протяжність області із північного заходу на південний схід зумовлює поступове зменшення кількості атмосферних опадів і зростання дефіциту зволоження, що відбивається на якісному складі рослинності та ґрунтів у вказаному напрямкові.</span>
    <img src="http://geo.pnpu.edu.ua/img/geo_centr.jpg" align="left" style="margin:15px"> 
    <span style="margin:10px;">Географічний центр області, установлений за методом визначення пересічення серединних паралелі й меридіану, розташований на березі Псла поблизу сіл Герусове і Бірки Великобагачанського району (географічні координати: 49°38´57´´пн.ш., 33°47´26´´сх.д.). У 2008 році поблизу цієї точки (за ініціативою учня Красногорівської школи Павла Остапенка), був установлений пам’ятний знак. Планується створення тут ландшафтного заказника місцевого значення «Центр Полтавщини».</span>
    <span style="margin:10px;">Найкоротша відстань від рубежів Полтавщини до побережжя Чорного моря складає 330 км, а до побережжя Балтійського моря – понад 1000 км. Однак, на клімат Полтавщини найбільше впливає перенесення повітряних мас із північної частини Атлантичного океану.</span>
    <span style="margin:10px;">Адміністративний центр Полтавщини – місто Полтава  (49°35´15´´пн.ш., 34°33´07´´сх.д.), розташований у східній частині області. Площа міста 103,5 км2; його протяжність із заходу на схід − 15,6 км, із півночі на південь − 12,5 км. Відстань від Полтави до екватора становить 5497 км; до північного полюса − 4505 км; до Гринвіцького меридіану − 2508 км (різниця в місцевому часі 2 год. 18 хв. 12 сек.); до Києва – 337 км. Різниця між місцевим і поясним часом становить  біля +18 хв.. Тривалість найдовшого дня – 21 червня, – 16 год. 22 хв. (схід Сонця о 4 год. 49 хв., захід – о 21 год. 11 хв.), найкоротшого дня – 21 грудня, – близько 8 год. 05 хв.
</span>
</p>



 
</body>
</html>